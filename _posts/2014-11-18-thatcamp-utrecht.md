---
title: "The Humanities and Technology in Utrecht"
date: 2014-11-18
categories: 
  - "digital-humanities"
tags: 
  - "data"
  - "david-berry"
  - "thatcamp"
---

![](https://pimhuijnen.com/wp-content/uploads/2014/11/screen-shot-2014-12-17-at-12-01-33.png)_Samen met Ilja Nieuwland (Huygens-ING Den Haag), Arjan van Hessen (CLARIAH) en mijn Utrechtse collega Melvin Wevers organiseer ik in januari 2015 een THATCamp in Utrecht. Hieronder de aankondigingstekst:_

Er komt weer een THATCAMP,  dit keer georganiseerd in Utrecht. Het is een 2-daagse bijeenkomst waar aan alle geesteswetenschappers in Nederland de gelegenheid wordt geboden om met dataproviders, IT’ers en elkaar ervaringen en/of vragen te delen rondom het gebruik van **digitale middelen** in onderzoek en/of onderwijs. Volgens de ‘regels’ van het THATCamp wordt het tweedaags programma op 28 en 29 januari 2015 grotendeels door de deelnemers zelf vastgesteld.<!--more-->

Iedereen kan vooraf en zelfs aan het begin van de bijeenkomst, voorstellen aandragen. Wel ligt de nadruk op de praktijk: het gebruik van digitale technieken in uiteenlopende aspecten van onderzoek en onderwijs en het gezamenlijk werken aan ter plekke of van tevoren vastgestelde projecten. Anders dan veel Digital Humanities-conferentie biedt het format van het THATCamp hiervoor immers een unieke gelegenheid: niet alleen geesteswetenschappen zijn vertegenwoordigd, maar ook experts op het gebied van databeheer en programmeurs met technische kennis van zaken.

De voorgestelde sessies die tezamen het programma vormen, hebben een gelijksoortige opzet. Ze worden door één of meerdere mensen voorgezeten die theorie, uitleg of ervaringen presenteren, waarna iedereen (neem je laptop mee!) binnen het thema van de sessie zelf aan de slag kan. Gewerkt kan worden met vrij beschikbare databestanden, maar onderzoekers wordt vooral gevraagd met hun **eigen data** aan de slag te gaan: iedereen die belangstelling heeft zijn (analoge of digitale) databestanden te ontsluiten of analyseren, kan deze meenemen. (Neem dan van tevoren even contact op met de organisatoren om van gedachten te wisselen over format en doel.)

![understandingDH](https://pimhuijnen.com/wp-content/uploads/2014/11/understandingdh.jpg?w=191)Tot slot verzorgt David Berry (University of Sussex), samensteller van het standaardwerk Understanding Digital Humanities, op 28 januari een keynote.

Deze sessies worden al aangeboden:

- Maak je archief nuttig: **van papier naar digitale data**
- Haal je eigen online databestanden binnen: **Data harvesten via (Json) rest calls**
- Het digitaal ontsluiten van audiobestanden: van **cassette naar doorzoekbaar bestand**
- **Evernote** (en andere tools) voor geesteswetenschappers
- Introductie in **Python**
- Introductie in programmeren: **Coding the Humanities**
- De mogelijkheden en beperkingen van **topic modeling**
- **Netwerk analyse en visualisatie** met Sci2
- Digital Humanities in het **hoger onderwijs**

Kijk op de eigen website (Utrecht.thatcamp.org) voor meer informatie. Deelname aan het THATCamp is gratis, maar aanmelding via de site is verplicht. Doe dat op tijd, want het aantal deelnemers is beperkt en ervaring leert dat de animo groot is!

| Informatie | Utrecht.thatcamp.org |
| --- | --- |
| Locatie | Drift 25, 3512 BR Utrecht (001, 003, 005, 101) |
| Datum | 28 & 29 januari 2015 |
| Deelnemers | 80 (max 120) |
| Organisatie | Pim Huijnen, Melvin Wevers (Translantis),  Ilja Nieuwland (Huygens/ING), Arjan van Hessen (CLARIAH) |
| Contact | Pim Huijnen:    p.huijnen@uu.nl |
| (Co-)organiserende instellingen | Translantis-project en Asymenc-project, Universiteit Utrecht CLARIAH Huygens/ING Digital Humanities Lab Utrecht Descartes for the History and Philosophy of the Sciences and the Humanities |
